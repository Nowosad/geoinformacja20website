+++
title = "Geoinformacja na UAM"
+++


<h3>Studia geoinformacyjne w Poznaniu</h3>

Studia geoinformacyjne zostały utworzone na Wydziale Nauk Geograficznych i Geologicznych UAM w 2002 roku jako specjalność na kierunku Geografia. Od samego początku [„Geoinformacja”](https://pl-pl.facebook.com/geoinformacja/) cieszy się dużym zainteresowaniem kandydatów do studiowania na UAM. Program studiów jest regularnie dostosowywany do zmieniających się potrzeb na rynku pracy. W 2012 roku na WNGiG UAM zostały uruchomione studia inżynierskie z zakresu Geoinformacji. W 2017 roku roku w ramach projektu ["PROGRES"](http://progres.home.amu.edu.pl/) na studiach magisterskich utworzono 2 specjalności: Geoinformatykę oraz Infrastrukturę krytyczną. 

W ciągu 20 lat studia te ukończyło 262 licencjatów, 233 inżynierów i 409 magistrów. Wielu absolwentów studiów geoinformacyjnych pracuje w wyuczonym zawodzie w biznesie i administracji publicznej, a niektórzy wybrali karierę naukową w tej dziedzinie. 

Studia geoinformacyjne na WNGiG UAM były też wielokrotnie nagradzane. W 2016 roku kierunek Geoinformacja (studia I stopnia) został wyróżniony certyfikatem „STUDIA Z PRZYSZŁOŚCIĄ” oraz certyfikatem i statuetką „LIDER INNOWACYJNOŚCI” w I edycji Ogólnopolskiego Programu Akredytacyjnego na innowacyjne i wyróżniające kierunki studiów organizowanego przez Fundację Rozwoju Edukacji i Szkolnictwa Wyższego. Kierunek Geoinformacja był także oceniany przez Fundację w ramach X i XI edycji Ogólnopolskiego Programu Certyfikacji Szkół Wyższych w 2020 oraz 2021 roku. W 2020 roku Wydział Nauk Geograficznych i Geologicznych uzyskał certyfikat „UCZELNIA LIDERÓW” oraz wyróżnienie Primus dla jednostek oraz uczelni, które otrzymały najwyższą liczbę punktów w programie certyfikacyjnym. W 2021 roku WNGiG ponownie uzyskał certyfikat „UCZELNIA LIDERÓW” oraz Wyróżnienie specjalne dla szkół wyższych i ich jednostek organizacyjnych, które osiągnęły najwyższy progres w dziedzinie rozwoju edukacji praktycznej i współpracy z otoczeniem społeczno-gospodarczym od zakończenia ostatniego postępowania certyfikacyjnego.

Powstanie i istnienie na naszym Wydziale studiów w zakresie geoinformacji było także silnym i trwałym impulsem do rozwoju aktywności naukowej na polu teorii i zastosowań geoinformacji powodując, że UAM stało się jej znaczącym ośrodkiem, także w skali światowej. Świadczy o tym, między innymi, powierzenie nam zaszczytu organizacji światowych kongresów ["Geomorphometry 2015"](https://geomorphometry.org/2015-2/) i ["GIScience 2021"](https://www.giscience.org/).

